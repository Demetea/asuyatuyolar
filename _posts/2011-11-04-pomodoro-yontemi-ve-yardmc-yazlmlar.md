--- 
layout: post 
name: pomodoro-yontemi-ve-yardmc-yazlmlar 
title: Pomodoro Yöntemi ve Yardımcı Yazılımlar 
time: 2011-11-04 14:52:00.000000000 +00:00
description: "25 dk çalışayım, verimli çalışayım"
category: articles
tags: [sağlık, verimlilik]
author: ismail
---

![]({{site.url}}/images/Il_pomodoro.jpg)

[Pomodoro Yöntemi](http://www.pomodorotechnique.com/), kişisel verimliliği arttırma yolundaki önemli yöntemlerden biri. Özetle, 25'er dakikalık çalışma birimleri (Pomodoro'lar) ve 5'er dakikalık dinlenmelerden oluşuyor. Yapacağınız işe karar verip sıradan bir sayaçla 25 dakikalık Pomodoro'yu başlatıyorsunuz, *hiç kaytarmadan* 25 dakika çalışıyorsunuz, sayacınız sizi uyardığında işi bırakıp 5 dakika ara veriyorsunuz. Sonra bir Pomodoro daha... 4 Pomodoro bitirince 15-20 dk kadar uzun bir ara veriyor ve yine bu döngüyü devam ettiriyorsunuz. İşin püf noktası *hiç kaytarmamak*. Arada bölünme yaşarsanız bunu yapacaklar listesine ekleyip işinize devam ediyorsunuz.

Bu yöntemi bilgisayar işlemcilerini verimli kullanabilmek için önerilen [Round-Robin yöntemi](http://en.wikipedia.org/wiki/Round-robin_scheduling)ne benzetiyorum. Görevleri önemlerine göre sıralandırıp bir kuyruğa sokuyorsunuz ve ilk görevi işlemciye alıyorsunuz. T süre kadar bu göreve hizmet verip, bitmediyse kuyruğun arkasına geri atıyorsunuz. Böylece bir göreve ikinci kez baktığınızda diğer her bir göreve T süre hizmet etmiş oluyorsunuz. Çoğu görev için T süre yetiyor, uzun görevler bu yöntemle kısa görevleri kuyrukta aç bırakmıyor. Basit ve verimli bir yöntem.

Pomodoro yöntemi de bunun insan işlemcisine, yani beynimize, uyarlanmış hali gibi. Fakat sıralamayı yapmak bize kalmış. İşlerin önemine göre aynı işi birkaç kez arka arkaya da işleyebiliriz. Neyse, ayrıntılar için [özgün kaynağına](http://www.pomodorotechnique.com/) bakmak iyi olacaktır.

Kısa birimlerde çalışıp sık sık ara vermek sağlığımız için de iyi. Özellikle bilgisayar başında çalışanları bekleyen [Tekrarlanan Zorlama Yaralanması](http://www.bsm.gov.tr/ergonomi/hastalik.asp) (RSI) ciddi bir hastalık ve bunun önlemini almak gerekiyor. [Workrave](http://www.workrave.org/), bunu engellemek için [kullandığımız](http://asuyatuyolar.org/2011/02/aman-gozlere-dikkat.html) açık kaynak, şirin bir yazılım. Ubuntu kullanıyorsanız Workrave yüklemek sorunlu olabilir, depodaki RSIBreak paketini yüklerseniz işinizi görecektir.

Pomodoro'yu kullanabilmek için birçok alternatif yazılım var fakat bahsettiğim yazılımlar, Pomodoro ile kullanmaya çok uygun bence. Ayarlardan araları 25'er dakika yaparsanız ve 5'er dakikalık dinlenme araları seçerseniz Pomodoro'yu uygulamış olacaksınız. Bir taşla iki kuş! Ben, ara zamanı geldiğinde klavyeyi kilitliyorum ve kendimi işi bırakmaya zorluyorum. Aslında bir işle saatlerce, ara vermeden uğraşabilirim ama bu pek de verimli bir yaklaşım değil. Ayrıca hiç sağlıklı olduğunu düşünmüyorum.

Bu arada, ben bilgisayarda çok zaman harcamıyorum, o yüzden bilgisayar tabanlı değil de cep telefonu tabanlı yazılım olsa diyen Android kullanıcıları için [Pomodroido](http://www.pomodroido.com/)'yu önerebilirim.

Sağlığınıza önem vermezseniz; bugün yazdığınız kodlar, yaşlanınca bileklerinizi tırmalar!

*Dipnot: "Pomodoro", İtalyanca'da domates demek. Adını, geliştiricisi tarafından kullanılan ve resimde görülen domates biçimindeki saatten almış.*
